---
title: पढमो उद्देसो —

type: lesson

order:
  cat: anga
  aagam: 
    position: 1
  book: 
    position: 1
    depth: 2
  chapter: 
    position: 1
    depth: 2
  lesson: 
    position: 2
    depth: 3
  
parent:
  type: chapter

children:
  type: sutra
  count: 9
  from: 10
  to: 18

start: 
end: बीओ उद्देसो समत्तो ।
---

### बीओ उद्देसओ 

#### १०. 
अट्ठे लोए परिजुण्णे दुस्संबोधे अविजाणए । अस्सिं लोए पव्वहिए तत्थ तत्थ पुढो पास आतुरा परितावेंति । 

#### ११. 
संति पाणा पुढो सिता । 

#### १२. 
लज्जमाणा पुढो पास । 

'अणगारा मो' त्ति एगे पवयमाणा, जमिणं विरूवरूवेहिं सत्थेहिं पुढविकम्मसमारंभेणं पुढविसत्थं समारंभभाणो अणेगरूवे पाणे विहिंसति । 

#### १३. 
तत्थ खलु भगवता परिण्णा पवेदिता-इमस्स चेव जीवियस्स परिवंदण-माणण-पूयणाए जाती-मरण-मोयणाए दुक्खपडिघातहेउं से सयमेव पुढविसत्थं समारंभति, अण्णेहिं वा पुढविसत्थं समारंभावेति, अण्णे वा पुढविसत्थ॑ समारंभंते समणुजाणति । 

तं से अहिताए, तं से अबोहीए। 

#### १४. 
से तं संबुज्ञमाणे आयाणीयं समुट्ठटाए सोच्चा भगवतों अणगाराणं इहमेगेसिं णातं भवति — एस खलु गंथे, एस खलु मोहे, एस खलु मारे, एस खलु निरए । 

इच्चत्थं गढिए लोए, जमिणं विरूवरूवेहिं सत्थेहिं पुडविकम्मसमारंभेणं पुडविसत्थं समारभमाणे अण्णे वSणेगरूवे पाणे विहिंसति। 

#### १५. 
से बेमि — अप्पेगे अंधमब्भे अप्पेगे अंधमच्छे, अप्पेगे पादमब्भे २, अप्पेगे गुप्फमब्भे २, अप्पेगे जंघमब्भे २, अप्पेगे जाणुमब्भे २, अप्पेगे ऊरूमब्भे २, अप्पेगे कडिमब्भे २, अप्पेगे णाभिमब्भे २, अप्पेगे उदरमब्भे २, अप्पेगे पासमब्भे २, अप्पेगे पिट्ठिमब्भे २, अप्पेगे उरमब्भे २, अप्पेगे हिययमब्भे २, अप्पेगे थणमब्भे २, अप्पेगे खंधमब्भे २, अप्पेगे बाहुमब्भे २, अप्पेगे हत्थमब्भे २, अप्पेगे अंगुलिमब्भे २, अप्पेगे णहमब्भे २, अप्पेगे गीवमब्भे २, अप्पेगे हणुमब्भे २, अप्पेगे होट्ठमब्भे २, अप्पेगे दंतमब्भे २, अप्पेगे जिब्भमब्भे २, अप्पेगे तालुमब्भे २, अप्पेगे गलमब्भे २, अप्पेगे गंडमब्भे २, अप्पेगे कण्णमब्भे २, अप्पेगे णासमब्भे २, अप्पेगे अच्छिमब्भे २, अप्पेगे भमुहमब्भे २, अप्पेगे णिडालमब्भे २, अप्पेगे सीसमब्भे २, अप्पेगे संपमारए, अप्पेगे उद्दवए ।

#### १६. 
एत्थ सत्थं समारभमाणस्स इच्चेते आरंभा अपरिण्णाता भवंति । एत्थ सत्थं असमारभमाणस्स इच्चेते आरंभा परिण्णाता भवंति । 

#### १७. 
त॑ परिण्णाय मेहावी णेव सयं पुढविसत्थं समारभेज्जा, णेवSण्णेहिं पुडविसत्थं समारभावेज्जा, णेवSण्णे पुढविसत्थं समारभंते समणुजाणेज्जा । 

#### १८. 
जस्सेते पुढविकम्मसमारंभा परिण्णाता भवंति से हु मुणी परिण्णायकम्मे त्ति बेमि । 

॥ सत्थपरिण्णाए बियओ उद्देसओ समत्तो ॥ 