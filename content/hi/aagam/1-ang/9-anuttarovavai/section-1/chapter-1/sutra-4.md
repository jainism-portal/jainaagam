---
title: 

type: sutra

order:
  aagam: 
    position: 9
    depth: 1
  section: 
    position: 1
    depth: 2
  chapter:
    position: 1
    depth: 3
  sutra: 
    position: 4
    depth: 4

parent:
  type: chapter

sutra: |
  सामी समोसढे । सेणिओ णिग्गओ । जहा मेहो तहा जाली वि णिग्गओ, तहेव णिक्खंतो जहा मेहो । एक्कारस अंगाइं अहिज्जइ । 

  गुणरयणं तवोकम्मं जहा खंदगस्स । एवं जा चेव खंदगस्स वत्तव्वया, सा चेव चिंतणा, आपुच्छणा, थेरेहिं सद्धिं विउलं पव्वयं तहेव दुरूहइ । णवरं सोलस वासाइं सामण्ण परियागं पाउणित्ता कालमासे कालं किच्चा उड्ढं चंदिमसूर जाव णवगेवेज्जयविमाणपत्थडे उड्ढं दूर वीईवइत्ता विजय विमाणे देवत्ताए उववण्णे। 

  तए णं थेरा भगवंतो जालिं अणगारं कालगयं जाणित्ता परिणिव्वाणवत्तियं काउस्सग्गं करेंति, करित्ता पत्तचीवराइं गेण्हंति तहेव उत्तरंति जेणेव समणे भगवं महावीरे तेणेव उवागच्छंति, समणं भगवं महावीरं वंदंति णमंसंति, वंदित्ता णमंसित्ता एवं वयासी - 

  एवं खलु देवाणुण्पियाणं अंतेवासी जाली णामं अणगारे पगइभद्दए पगइविणीए पगइउवसंते पगइपयणुकोहमाण-माया-लोभे मिउमदइवसंपण्णे अल्‍ल्लीणे भद्दर विणीए । से णं देवाणुप्पिएहि अब्भणुण्णाए समाणे सयमेव पंच महव्वयाणि आरोवित्ता, समणा य समणीओ य खामेत्ता, अम्हेहिं सद्धिं विपुलं पव्वयं दुरूहइ, तं चेव णिरवसेसं जाव इमे य से आयारभंडए ।

  भंते ! त्ति भगवं गोयमे समणं भगवं महावीरं वंदइ णमंसइ, वंदित्ता णमंसित्ता एवं वयासी -
---