---
title: पढमो उद्देसओ —

type: lesson

order:
  aagam: 
    position: 1
  book: 
    position: 1
  chapter: 
    position: 1
  lesson: 
    position: 1
  
parent:
  type: chapter

children:
  type: sutra
  count: 9
  from: 1
  to: 9

start: |
  सिरि उसहदेवसामिस्स णमो । सिरि गोडी - जिराउला - सव्वोदय - पासणाहाणं णमो । णमोत्थुणं समणस्स भगवओ महइ महावीर वद्धमाणसामिस्स । सिरि गोयम - सोहम्माइ सव्व गणहराणं णमो । सिरि सुगुरु - देवाणं णमो ॥ 

  पंचमगणहर-भयवं-सिरिसुहम्मसामिविरइयं पढमं अंगं आयारंगसुत्तं पढमो सुयक्खंधो

end: सत्थपरिण्णाए पढमो उद्देसओ समत्तो ।
---

## १ पढमं अज्झयणं 'सत्थपरिण्णा' 

### पढमो उद्देसओ 

#### १. 
सुयं मे आउसं ! तेणं भगवया एवमक्खायं — इहमेगेसिं णो सण्णा भवति । 

तं जहा — पुरत्थिमातो वा दिसातो आगतो अहमंसि, दाहिणाओ वा दिसाओ आगतो अहमंसि, पच्चत्थिमातो वा दिसातो आगतो अहमंसि, उत्तरातो वा दिसातो आगतो अहमंसि, उड्ढातो वा दिसातो आगतो अहमंसि, अधेदिसातो वा आगतो अहमंसि, अन्नतरीतो दिसातो वा अणुदिसातो वा आगतो अहमंसि, एवमेगेसिं णो णातं भवति । 

अत्थि मे आया उववाइए, णत्थि मे आया उववाइए, के अहं आसी, के वा इओ चुते पेच्चा भविस्सामि । 

#### २. 
से ज्जं पुण जाणेज्जा सह सम्मुइयाए परवागरणेणं अण्णेसिं वा अंतिए सोच्चा, तं जहा — पुरत्थिमातो वा दिसातो आगतो अहमंसि एवं दक्खिणाओ वा पच्चत्थिमाओ वा उत्तराओ वा उड्ढ़ाओ वा अहाओ वा अन्नतरीओ दिसाओ वा अणुदिसाओ वा आगतो अहमंसि, एवमेगेसिं णातं भवति । 

अत्थि मे आया उववाइए जो इमाओ दिसाओ वा अणुदिसाओ वा अणुसंचरति सग्वाओ दिसाओ सव्वाओ अणुदिसाओ सो हं । 

#### ३. 
से आयावादी, लोगावादी, कम्मावादी, किरियावादी । 

#### 4
अकरिस्सं च हं, काराविस्सं च हं, करओ यावि समणुण्णे भविस्सामि । 

#### ५. 
एयावंति सव्वावंति लोगंसि कम्मसमारंभा परिजाणितव्वा भवंति । 

#### ६.
अपरिण्णायकम्मे खलु अयं पुरिसे जो इमाओ दिसाओ वा अणुदिसाओ वा अणुसंचरति, सग्वाओ दिसाओ सव्वाओ अणुदिसाओ सहेति, अणेगरूवाओ जोणीओ संधेति, विरूवरूवे फासे पडिसंवेदयति । 

#### ७. 
तत्थ खलु भगवता परिण्णा पवेदिता । 

इमस्स चेव जीवियस्स परिवंदण-माणण-पूयणाए जाती-मरण-मोयणाए दुक्खपडिघातहेतु । 

#### ८.
एतावंति सव्वावंति लोगंसि कम्मसमारंभा परिजाणियव्वा भवंति । 

#### ९. 
जस्सेते लोगंसि कम्मसमारंभा परिण्णाया भवंति से ह मुणी परिणणायकम्मे त्ति बेमि ।

॥ सत्थपरिण्णाए पढमो उद्देसओ समत्तो ॥