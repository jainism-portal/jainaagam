---
title: बीओ उद्देसो

type: lesson

order:
  aagam:
    position: 2
    depth: 1
  book:
    position: 1
    depth: 2
  chapter:
    position: 1
    depth: 3
  lesson: 
    position: 2
    depth: 4

parent: 
  type: chapter

children: 
  type: sutra
  count: 6
---

आघायं पुण एगेसिं, उववण्णा पुढो जिया ।
वेदयंति सुहं दुक्खं, अदुवा लुप्पंति ठाणओ ॥

ण तं सयंकडं दुक्खं, कओ अण्णकडं च णं ।
सुहं वा जइ वा दुक्खं, सेहियं वा असेहियं ॥

ण सयं कडं ण अण्णेहिं, वेदयंति पुढो जिया ।
संगइयं तं तहा तेसिं, इहमेगेसिंमाहियं ॥

एवमेयाइं जंपंता, बाला पंडियमाणियो ।
णिययाऽणिययं संतं, अयाणंता अबुद्धिया ॥

एवमेगे उ पासत्था, ते भुज्जो विप्पगिब्भया ।
एवं उवट्ठिया संता, ण ते दुक्खविमोक्खया ॥

जविणो मिगा जहा संता, परियाणेण वज्जिया ।
असंकियाइं संकति, संकियाइं असंकिणो ॥

परियाणियाणि संकंता, पासियाणि असंकिणो ।
अण्णाणभयसंविग्गा, संपलिंति तहिं तहिं ॥

अह तं पवेज्ज वज्झं, अहे वज्झस्स वा वए ।
मुच्चेज्ज पयपासाओ, तं तु मंदे ण देहइ ॥

अहियप्पाऽहियपण्णाणे, विसमंतेणुवागए ।
से बद्धे पयपासेहिं, तत्थ घायं णियच्छइ ॥

एवं तु समणा एगे, मिछाद्दिट्ठी अणारिया ।
असंकि याइं संकंति, संकियाइं असंकिणो ॥

धम्मपण्णवणा जा सा, तं तु संकंति मूढगा ।
आरंभाइं ण संकंति, अवियत्ता अकोविया ॥

------------

सव्वप्पगं विउक्कस्सं, सव्वं णूमं विहूणिया ।
अप्पत्तियं अकम्मंसे, एयमट्ठं मिगे चुए ॥

जे एयं णाभिजाणंति, मिच्छद्दिठि अणारिया ।
मिगा वा पासबद्धा ते, घायमेसंतSणंतसो ॥

माहणा समणा एगे, सव्वे णाणं सयं वए ।
सव्वलोगे वि जे पाणा, ण ते जाणंति किंचणं ॥

मिलक्खू अमिलक्खुस्स, जहा वुत्ताणुभासइ |
ण हेउं से विजाणाइ, भासियं तSणुभासइ ॥

एवमण्णाणिया णाणं, वयंता वि सयं सयं ।
णिच्छयत्थं ण जाणंति, मिलक्खु व्व अबोहिया ॥

अण्णाणियाणं वीमंसा, अण्णाणे णो णियच्छइ ।
अप्पणो य परं णालं, कुतो अण्णेSणुसासिउं ? ॥

वणे मूढे जहा जंतु, मूढणेयाणुगामिए ।
दोवि एए अकोविया, तिव्वं सोयं णियच्छइ ॥

अंधो अंधं पहं णिंतो, दूरमद्धणुगच्छइ |
आवज्जे उप्पहं जंतु, अदुवा पंथाणुगामिए ॥

एगमेवे णियागडट्ठी, धम्ममाराहगा वयं ।
अदुवा अहम्ममावज्जे, ण ते सव्वज्जुयं वए ॥

एवमेगे वियक्काहिं, णो अण्णं पज्जुवासिया ।
अप्पणो य वियक्काहिं, अयमंजू हि दुम्मइ ॥

एवं तक्काए साहेंता, धम्माSधम्मे अकोविया ।
दुक्खं ते णाइतुट्टंति, सउणी पंजरं जहा ॥

सयं सयं पसंसंता, गरहंता परं वइं ।
जे उ तत्थ विउस्संति, संसारं ते विउस्सिया ॥

अहावरं पुरक्खायं, किरियावाइदरिसणं ।
कम्मचिंतापणट्ठाणं, संसारस्स पवड्ढणं ॥

जाणं काएणSणाउट्टी, अबुहो जं च हिंसइ ।
पुट्ठो संवदेइ परं, अवियत्तं खु सावज्जं ॥

संतिमे तओ आयाणा, जेहिं कीरइ पावगं ।
अभिकम्मा य पेसा य, मणसा अणुजाणिया ॥

एते उ तओ आयाणा, जेहिं कीरइ पावगं ।
एवं भावविसोहीए, णिव्वाणमभिगच्छइ ॥
**(एवं ... निर्वाण अभिगच्छति)**

पुत्तं पिया समारंभ, आहारेज्जा असंजए ।
भुंजमाणो य मेहावी, कम्मुणा णोवलिप्पइ ॥

मणसा जे पउस्संति, चित्तं तेसिं ण विज्जइ ।
अणवज्जं अतहं तेसिं, ण ते संवुडचारिणो ॥

इच्चेयाहिं दिट्ठीहिं, सायागारवणिस्सिया ।
सरणं ति मण्णमाणा, सेवंति पावगं जणा ॥

जहा अस्साविणिं णावं, जाईअंधो दुरुहिया ।
इच्छइ पारमागंतुं, अंतरा य विसीयइ ॥

32
एवं तु समणा एगे, मिच्छाद्दिट्ठी अणारिया ।
संसारपारकंखी ते, संसारं अणुपरियट्टंति ॥ 

त्ति बेमि॥

॥ बीओ उद्देसो समत्तो ॥

