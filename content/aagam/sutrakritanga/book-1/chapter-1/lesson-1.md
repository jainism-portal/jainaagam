---
title: पढमो उद्देसो

type: lesson

parent: 
  type: chapter

children: 
  type: sutra
  count: 6

start:
end: ॥ पढमो उद्देसो समत्तो ॥
---

सुयगडांग सूत्र - पढमो सुयखंधो

बुज्झिज्ज तिउट्टेज्जा, बंधणं परिजाणिया । 
किमाह बंधणं वीरो ? किं वा जाणं तिउट्टइ ॥

२ चित्तमंतमचित्तं वा, परिगिज्झ किसामिव ।
अण्णं वा अणुजाणाइ, एवं दुक्खा ण मुच्चइ ॥

सयं तिवायए पाणे, अदुवा अण्णेहिं घायए ।
हणंतं वाSणुजाणाइ, वेरं वड्ढेइ अप्पणो ॥

जस्सिं कुल समुप्पण्णे, जेहिं वा संवसे णरे ।
ममाइ लुप्पइ बाले, अण्णमण्णेहिं मुच्छिए ॥

वित्तं सोयरिया चेव, सव्वमेयं ण ताणए ।
संखाए जीवियं चेव, कम्मुणा उ तिउट्टइ ॥

एए गंथे विउक्कम्म, एगे समण-माहणा ।
याणंता विउस्सित्ता, सत्ता कामेहिं माणवा ॥

संति पंच महब्भूया, इहमेगेसिमाहिया ।
पुढवी आऊ तेऊ वा, वाऊ आगास पंचमा ॥

एते पंच महब्भूया, तेब्भो एगो त्ति आहिया ।
अह तेसिं विणासेणं, विणासो होइ देहिणो ॥

जहा य पुढवीथूभे, एगे णाणाहि दीसइ ।
एवं भो ! कसिणे लोए, विण्णु णाणाहि दीसइ ॥

एवमेगे त्ति जंपंति, मंदा आरंभणिस्सिया ।
एगे किच्चा सयं पावं, तिव्वं दुक्खं णियच्छइ ॥

पत्तेयं कसिणे आया, जे बाला जे य पंडिया ।
संति पेच्चा ण ते संति, णत्थि सत्तोववाइया ॥

णत्थि पुण्णे व पावे वा, णत्थि लोए इतो परे ।
सरीरस्स विणासेणं, विणासो होइ देहिणो ॥

कुव्वं च कारयं चेव, सव्वं कुव्वं ण विज्जइ ।
एवं अकारओ अप्पा, एवं ते उ पगब्भिया ॥

जे ते उ वाइणो एवं, लोए तेसिं कओ सिया ।
तमाओ ते तमं जंति, मंदा आरंभणिस्सिया ॥

संति पंच महब्भूया, इहमेगेसिं आहिया ।
आयछट्ठा पुणो आहु, आया लोगे य सासए ॥

दुहओ ते ण विणस्संति, णो य उप्पज्जए असं ।
सव्वे वि सव्वहा भावा, णियतीभावमागया ॥

पंच खंधे वयंतेगे, बाला उ खणजोइणो ।
अण्णो अणण्णो णेवाSह, हेउयं च अहेउयं ॥

पुढवी आऊ तेऊ य, तहा वाउ य एगओ ।
चत्तारि धाउणो रूवं, एवमाहंसु आवरे ॥

अगारमावसंता वि, आरण्णा वा वि पव्वया ।
इमं दरिसणमावण्णा, सव्वदुक्खा विमुच्चइ ॥

ते णावि संधिं णच्चाणं, ण ते धम्मविऊ जणा ।
जे ते उ वाइणो एवं, ण ते ओहंतराSहिया ॥

ते णावि संधिं णच्चाणं, ण ते धम्मविऊ जणा ।
जे ते उ वाइणो एवं, ण ते संसारपारगा ॥

ते णावि संधिं णच्चाणं, ण ते धम्मविऊ जणा ।
जे ते उ वाइणो एवं, ण ते गब्भस्स पारगा ॥

ते णावि संधिं णच्चाणं, ण ते धम्मविऊ जणा ।
जे ते उ वाइणो एवं, ण ते जम्मस्स पारगा ॥

ते णावि संधिं णच्चाणं, ण ते धम्मविऊ जणा ।
जे ते उ वाइणो एवं, ण ते दुक्खस्स पारगा ॥

ते णावि संधिं णच्चाणं, ण ते धम्मविऊ जया ।
जे ते उ वाइणो एवं, ण ते मारस्स पारगा ॥

णाणाविहाई दुक्खाइं, अणुभवंति पुणो पुणो ।
संसारचक्कवालम्मि, वाहिल-मच्चु-जराकुले ॥

उच्चावयाणि गच्छंता, गब्भमेस्संतऽणंतसो ।
णायपुत्ते महावीरे, एवमाह जिणोत्तमे 

॥ त्ति बेमि ॥

॥ पढमो उद्देसो समत्तो ॥