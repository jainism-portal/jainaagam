---
title: चउत्थो उद्देसो
position: 4

type: lesson

parent:
  type: chapter

children: 
  type: sutra
  count: 13
---

एते जिया भो ! ण सरणं, बाला पंडियमाणिणो ।
हिच्चा णm पुव्वसंजोगं, सिया किच्चोवएसगा ॥

तं य भिक्‍खू परिण्णाय, विज्जं तेसु ण मुच्छए ।
अणुक्कसे अप्पलीणे, मज्झेण मुणि जावए ॥

सपरिग्गहा य सारंभा, इहमेगेसिमाहियं ।
अपरिग्गहे अणारंभे, भिक्खू ताणं परिव्वए ॥

कडेसु घासमेसेज्जा, विऊ दत्तेसणं चरे ।
अगिद्धो विप्पमुक्को य, ओमाणं परिवज्जए ॥

लोगावायं णिसामेज्जा, इहमेगेसिं आहियं ।
विवरीयपण्णसंभूयं, अण्णवुत्तं तयाणुगं ॥

अणंते णिइव लोए, सासए ण विणस्सइ ।
अंतवं णिइए लोए, इति धीरोSतिपासइ ॥

अपरिमाणं वियाणाइ, इहमेगेसि आहियं ।
सव्वत्थ सपरिमाणं, इति धीरोSतिपासइ ॥

जे केइ तसा पाणा, चिट्ठंति अदु थावरा ।
परियाए अत्थि से अंजू, तेण ते तस-थावरा ॥

उरालं जगओ जोगं, विवज्जासं पलेंति य ।
सव्वे अक्कंत दुक्खा य, आओ सव्वे अहिंसिया ॥

एवं खु णाणिणो सारं, जं ण हिंसइ किंचणं ।
अहिंसा समय चेव, एतावंतं वियाणिया ॥

वुसिए य विगयगेही य, आयाणं संरक्खए ।
चरियाSSसण-सेज्जासु, भत्तपाणे य अंतसो ॥

एतेहिं तिहिं ठाणेहिं, संजए सययं मुणी ।
उक्कसं जलणं णूमं, मज्झत्थं च विगिंचए ॥

समिए उ सया साहू, पंचसंवरसंवुडेक ।
सिएहिं असिए भिक्खू, आमोक्‍खाए परिवएज्जासि॥ 

त्ति बेमि ॥

॥ चउत्थो उद्देसो समत्तो ॥

॥ पढमं अज्झयणं समत्तं ॥