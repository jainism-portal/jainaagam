---
title: तहओ उद्देसो
position: 3

type: lesson

parent:
  type: chapter

children: 
  type: sutra
  count: 16
---

जं किंचि वि पूइकडं, सड्ढीमागंतुमीहियं ।
सहस्संतरियं भुंजे, दुपक्खं चेव सेवइ ॥

तमेव अवियाणंता, विसमंसि अकोविया ।
मच्छा वेसालिया चेव, उदगस्सSभियागमे ॥२॥

उदगस्सSप्पभावेणं, सुक्कंमि घातमिंति उ ।
ढंकेहि व कंकेहिं य, आमिसत्थेहिं ते दुही ॥3॥

एवं तु समणा एगे, वट्टमाणसुहेसिणो ।
मच्छा वेसालिया चेव, घायमेसंतिSणंतसो ॥४॥

इणमण्णं तु अण्णाणं, इहमेगेसिमाहियं ।
देवउत्ते अयं लोए, बंभउते त्ति आवरे ॥

ईसरेण कडे लोए, पहाणाए तहावरे ।
जीवाSजीवसमाउत्ते, सुह-दुक्खसमण्णिए ॥

सयंभुणा कडे लोए, इइ वुत्तं महेसिणा ।
मारेण संथुया माया, तेण जोए असासए ॥

माहणा समणा एगे, आह अंडकडे जगे ।
असो तत्तमकासी य, अयाणंता मुसं वए ॥

सएहिं परियाएहिं लोयं, बूया कडे त्ति य ।
तत्तं ते वियाणंती ण, विणासि कयाइ वि ॥

अमणुण्णसमुप्पायं, दुक्खमेव वियाणिया ।
समुप्पायमयाणंता, कहं णाहिंति संवरं ॥

सुद्धे अपावए आया, इहमेगेसि आहियं |
पुणो कीडा-पदोसेणं, से तत्थ अवरज्झइ ॥

इह संवुडे मुणी जाए, पच्छा होइ अपावए ।
वियडं व जहा भुज्जो, णीरयं सरयं तहा ॥

एयाणुवीए मेहावी, बंभचेरे ण ते वसे ।
पुढो पावाउया सव्वे, अक्खायारो सयं सयं ॥

सए सए उवट्ठाणे, सिद्धिमेव ण अण्णहा ।
अहो इहेव वसवत्ती, सव्वकामसमप्पिए ॥

सिद्धा य तो अरोगा य, इहमेगेसिं आहियं ।
सिद्धिमेव पुराकाउं, सासए गढिया णरा ॥

असंवुडा अणाईयं, भमिहिंति पुणो पुणो ।
कप्पकालमुवज्जंति, ठाणा आसुर किव्विसिय॥ 

त्ति बेमि॥

॥ तइओ उद्देसो समत्तो ॥